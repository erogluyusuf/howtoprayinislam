<?xml version="1.0" encoding="utf-8" ?>
<quran>
<sura index="93" name="">
		<aya index="1" text="Төшкә хәтле булган вакыт белән ант&quot; итәм."/>
		<aya index="2" text="Вә төн белән ант итәм, һәркайчан ул төн караңгылыгы белән һәрнәрсәне капласа."/>
		<aya index="3" text="Ий Мухәммәд г-м, Раббың сине ташламады һәм сиңа ачуланмады да. (Яһүдләр беркөнне Мухәммәд г-мнән Зүл карнәен вә асъхаб каһәф хәбәрен һәм рух рәвешене сорадылар. Мухәммәд г-м аларга: &quot;Иртәгә җавап бирермен&quot;, диде, ләкин, Аллаһ теләсә димәде. Шуннан соң вәхий киселде, берничә вакытлар Җәбраил фәрештә иңмәде. Шул вакытта мөшрикләр: &quot;Мухәммәдне Раббысы ташлады һәм аңа ачуланды&quot;, – диделәр. Бу сүрә шул хакта инде.)"/>
		<aya index="4" text="Сиңа, әлбәттә, ахирәт дөньядан хәерлерәкдер. (Ягъни Аллаһ сине патша кылмады һәм сине миллиардер да кылмады, чөнки болар һәммәсе бетә торган нәрсәләр. Бәлки сиңа Раббың дәрәҗәсе мәңгегә кала торган пәйгамбәрлекне бирде.)"/>
		<aya index="5" text="Вә тиздән сиңа Раббың өмет иткәнеңне һәм сораганыңны бирер дә, син Аның биргәненнән разый булырсың."/>
		<aya index="6" text="Әйә Раббың сине ятим хәлендә табып тәрбия урынын насыйп итмәдеме? (Атасы белән бертуган кардәше Әбү Талиб тәрбияләп үстерде.)"/>
		<aya index="7" text="Дәхи Раббың сине пәйгамбәр булганчы хак диннән адашучы табып, аннары туры юлга күндерде түгелме?"/>
		<aya index="8" text="Дәхи Раббың сине бик фәкыйрь табып, аннары сине бай кылды түгелме?"/>
		<aya index="9" text="Башта үзең ятим булгач, ятимгә золым итмә, какма, сукма – бәлки хөрмәтлә."/>
		<aya index="10" text="Һәм синнән сораучыга каты мөгамәлә кылма, ни сораса да җавап бир һәм теләген үтә."/>
		<aya index="11" text="Һәм Раббыңның нигъмәте булган шәригать хөкемнәрен кешеләргә өйрәт һәм сөйләп төшендер! Чөнки шәригатьне белмәгән кешеләр Аллаһуның ґәзабына ашыгалар. Ә син аларны җәннәткә кызыктыр һәм чакыр!"/>
	</sura>
<sura index="94" name="">
		<aya index="1" text="Әйә Мухәммәд г-м синең күкрәгеңне ачмадыкмы һәм иман, хикмәт белән күңелеңне йомшак кылмадыкмы."/>
		<aya index="2" text="Вә синнән авыр йөкне төшердек түгелме."/>
		<aya index="3" text="Ул авырлык аркаларыңны авырттыра иде түгелме."/>
		<aya index="4" text="Һәм синең исемеңне кешеләр арасында мактаулы зекер белән дәрәҗәгә күтәрдек түгелме?"/>
		<aya index="5" text="Дөреслектә файдалы булган җиңеллек авырлыктан соң"/>
		<aya index="6" text="Дөреслектә авырлыктан соң гына файдалы җиңеллек табыла."/>
		<aya index="7" text="Бер хәерле эштән бушансаң, икенче хәерле эшне эшләргә тырыш."/>
		<aya index="8" text="Һәм Раббыңның рәхмәтенә кызык, Раббыңа таба ашык, һәм һәрвакыт Ул риза булачак хәерле эшләр белән мәшгуль бул!"/>
	</sura>
<sura index="95" name="">
		<aya index="1" text="Инҗир җимеше илә ант итәм вә зәйтүн агачы белән."/>
		<aya index="2" text="Вә мүбарәк Тур тавы белән ант итәм."/>
		<aya index="3" text="Вә ошбу иминлек шәһәре Мәккә белән ант итәм."/>
		<aya index="4" text="Тәхкыйк, Без адәм баласын күркәмрәк сурәттә халык кылдык. (халык кылу – бар итү мәгънәсендә)"/>
		<aya index="5" text="Соңра ул итагатьсез кире кешене, ахирәттә түбәннәрнең түбәненә кайтардык, ягъни җәһәннәмгә. (Түбәннәрнең түбәненә кайтарылачак кешеләрне белергә һәм алар җөмләсеннән булудан сакланырга кирәк! Алар кәферләр, мөшрикләр, хаксыз золым итүче залимнәр, бозык вә пычрак эшне эшләүче фасыйклар, рыячылар, сихерчеләр, багучылар, бидеґәтчеләр, мал җыючы бик саран байлар, ышанып та дин тотмаучылар, тәкәбберләр, хәмер эчүчеләр, зина кылучылар, хаксыз кеше үтерүчеләр, гомумән Коръән белән гамәл кылмаучылар: куәтле вакытларында тәүбә итеп, Коръән белән гамәл кылып төзәлмәсәләр – һәммәсе болар җәһәннәмгә керәчәкләр.)"/>
		<aya index="6" text="Мәгәр иман китереп Аллаһуга вә расүлгә итагать иткән, гөнаһлардан сакланып изге гамәлләр кылган кешеләрне генә түбәннәрнең түбәненә төшермибез, аларга һич киселми, кимеми торган мәңгегә җәннәт нигъмәтләредер."/>
		<aya index="7" text="Ий имансыз кире кеше, Коръәннең ачык вә көчле дәлилләре соңында сине нәрсә мәҗбүр итә ахирәттә булачак хисап вә ґәзаб көнен инкяр итәргә?"/>
		<aya index="8" text="Әйә Аллаһ хөкем итүчеләрнең гадел хөкем итүчерәге түгелме? Барча кешене гаделлек белән хөкем итмәсме?"/>
	</sura>
<sura index="96" name="">
		<aya index="1" text="Ий Мухәммәд г-м Коръәнне укы һәрнәрсәне халык кылучы Раббың исеме илә!"/>
		<aya index="2" text="Ул халык кылды кешене оешкан каннан."/>
		<aya index="3" text="Укыгыл, синең Раббың – Аллаһ бик хөрмәтле вә юмарттыр."/>
		<aya index="4" text="Ул – Аллаһ каләм белән язуны өйрәтте."/>
		<aya index="5" text="Кешегә белмәгән нәрсәләрен өйрәтте."/>
		<aya index="6" text="Юк, Без кеше өчен никадәр мәрхәмәтле һәм юмарт булсак та, тәхкыйк кеше Без куйган чиктән үтәдер, аннары азып адашадыр."/>
		<aya index="7" text="Үзен Аллаһуга мохтаҗ түгел дип белеп. (Әлбәттә, кеше дөньяда һәм ахирәттә Аллаһуга мохтаҗ икәнен белсә, һич Аллаһуга каршылык кыла алмый. Фәкать Аллаһуга үзенең мохтаҗ икәнлеген белмәгән кеше Аллаһуга карышып Аңа дошман буладыр, аннары җәһәннәмгә китә.)"/>
		<aya index="8" text="Тәхкыйк җәза өчен кыямәт көнне кубарылып кайту Раббыңадыр."/>
		<aya index="9" text="Әйә күрдеңме, берәүнең намаз укучыны намаздан тыюы тиешме, яхшы эшме?"/>
		<aya index="10" text="Ул Аллаһ колы – Мухәммәд г-м үзенең, иң зур бурычын үтәү өчен намаз укыганда?"/>
		<aya index="11" text="Әйә ул намаз укучы Аллаһ колын намаз укудан тыю дөресме, ул һәркемгә яхшылыкны гына теләүче һәм хак туры юлда булса да."/>
		<aya index="12" text="Әйә ул Аллаһ колын намаз укудан тыю дөрес булырмы, ул кешеләрне Аллаһудан куркырга һәм гөнаһлардан сакланып изге гамәлләр кылырга өндәсә дә? (Әбү Җәһел бервакытны, әгәр Мухәммәднең сәҗдә кылганын күрсәм, әлбәттә, башын кисәчәкмен, дип вәгъдә кылды, һәм Мухәммәднең сәҗдә кылганын күргәч, теләген үтәргә ашыгып килде ләкин барып җитмичә, барча» әгъзалары калтыраган хәлдә кире китте. Иптәшләре: сиңа ни булды, дип сорадылар, ул: минем белән Мухәммәд арасында уттан дивар килеп чыкты аз гына янмыйча калдым, диде.)"/>
		<aya index="13" text="Әйә ул намаздан тыючы кәфер, үзе Аллаһ китабы Коръәнне ялган дисә дә һәм Раббысына итагать итүдән вә Аңа гыйбадәт кылудан баш тартса да, намаздан тыямы, намаздан тыярга үзен хаклы саныймы?"/>
		<aya index="14" text="Әйә намаздан тыючы ул кәфер белмиме Аллаһуның һәркемне күргәнен?"/>
		<aya index="15" text="Юк, алай кирәкмәс, намаздан тыю ни кабахәт эшдер, әгәр ул бу эшеннән туктамаса, әлбәттә, маңгай чәченнән тотып җәһәннәмгә өстерәрбез."/>
		<aya index="16" text="Һәр эшне хата, ялганчы һәм зур гөнаһ кылучының маңгай чәченнән өстерәрбез. (Ул кәфер минем дусларым күп, дип мактанды.)"/>
		<aya index="17" text="Ул намаздан тыючы кәфер, чакырсын үзенең ярдәмчеләрен!"/>
		<aya index="18" text="Без тиздән ґәзаб фәрештәләрен чакырырбыз, аларны җәһәннәмгә өстерәрбез."/>
		<aya index="19" text="Юк, кирәкмәс, намаздан тыю бик яман кабахәт эштер, аңа итагать итмә сүзенә колак салма, сәҗдә кыл, намаз укы һәм Аллаһуга ятсын булуны кәсеп ит! (Беренче иңгән бу сүрәдә үк Аллаһ намаз укырга әмер бирде. Чөнки намаздан башка иман да, дин дә юк. Намаз – диннең йөрәге һәм башыдыр.)"/>
	</sura>
<sura index="97" name="">
		<aya index="1" text="Тәхкыйк Без Коръәнне иңдердек кадер кичендә."/>
		<aya index="2" text="Сиңа кадер кичнең Шәрафәтен вә аның хикмәтен нәрсә белдерде?"/>
		<aya index="3" text="Кадер киче, мең айдан да хәерлерәк сәвабы, мең ай кылган гыйбадәттән артыгырактыр."/>
		<aya index="4" text="Кадер кичендә Җәбраил һәм башка фәрештәләр иңәрләр Раббыларының теләге илә һәр кешегә билгеләнгән бер еллык тәкъдир белән."/>
		<aya index="5" text="Кадер кичендә намаз, Коръән укып рузә тоткан мөэминнәргә фәрештәләр Аллаһудан сәлам укырлар. Кадер киченең дәвамы кояш баеганнан башлап таң атканга чаклыдыр. (Коръән рамадан аенда кадер кичендә бердән дөнья күгенә Җәбраил фәрештәгә иңдерелде. Аннары Җәбраил г-м кирәк саен аять-аять пәйгамбәргә китереп торды.)"/>
	</sura>
<sura index="98" name="">
		<aya index="1" text="Китаби кәферләр һәм китапсыз мөшрикләр, көферлекләреннән аерылмадылар, хәтта хакның хаклыгын вә батылның батыллыгын ачык аңлатучы вә хакны батылдан ачык аеручы Коръән килгәнгә чаклы."/>
		<aya index="2" text="Ул аңлатма Аллаһудан килгән рәсүлнең Коръән аятьләрен укымаклыгыдыр, ул аятьләр батылдан (ялганнан) ґәзабтан пак булган һәм сәхифәләрдә язылган Коръән."/>
		<aya index="3" text="Ул сәхифәләрдә һич үзгәрми торган хөкмий аятьләр бардыр. Алар хакны сөйләүче һәм үзгәрүдән пак (Коръән иңгәч кәферләр һәм мөшрикләр, Коръәнне кабул итеп мөселман булдылар. Хәзер дә ул эш дөньяда дәвам итә)."/>
		<aya index="4" text="Ул китабий кәферләр, бер-берсеннән аерылмадылар төрле мәзһәбләргә бүленмәделәр мәгәр үзләренә пәйгамбәр килеп хак динне өйрәтеп бер генә юлны ачык күрсәткәннән соң аерылдылар."/>
		<aya index="5" text="Китаплары белән гамәл кылмыйча кәфер булган яһүдләр һәм насаралар, Аллаһ тарафыннан боерылдылар, Аллаһ ризалыгы өчен генә Ислам динен тотарга, Аллаһуга гына гыйбадәт кылырга һәм Аңа итагать итәргә, дәхи намаз укырга, зәкят бирергә, дөреслектә хаклыкта таза торганнарның хак дине әнә шулдыр."/>
		<aya index="6" text="Китапка ышанып та кәфер булган кешеләр һәм китапка ышанмаучы кәферләр алар җәһәннәм утында мәңге калучылардыр. Алар мәхлукатнең иң явызырагыдыр."/>
		<aya index="7" text="Тәхкыйк иман китереп изге гамәлләр кылган хак мөэминнәр, мәхлукларның яхшыларыдыр."/>
		<aya index="8" text="Раббылары хозурында аларның җәзасы Ґәден исемендәге җәннәтләредер, ул җәннәтләрнең асларыннан елгалар агадыр, алар анда мәңге калырлар. Аллаһ алардан разый булды, һәм алар да Аллаһудан разый булдылар. Бу дәрәҗәләр Раббыларыннан курыккан хак мөэминнәргәдер."/>
	</sura>
<sura index="99" name="">
		<aya index="1" text="Әгәр җир үзенең селкенүе илә селкендерелсә."/>
		<aya index="2" text="Вә җир үзенең эчендәге үлекләрне, йөкләрне, хәзинәләрне чыгарса."/>
		<aya index="3" text="Һәм кеше әйтсә: &quot;Ни булды бу җиргә&quot;, – дип."/>
		<aya index="4" text="Шул көндә җир үзенең өстендә эшләнгән эшләрдән хәбәр бирер."/>
		<aya index="5" text="Тәхкыйк җирнең сөйләмәге Раббыңның аңа сөйлә, дип әйтүе беләндер."/>
		<aya index="6" text="Ул көндә кешеләр каберләреннән кубарылып хисап җиренә гамәлләренә күрә төрле фиркаләргә бүленеп барырлар, дөньяда кылган гамәлләренең җәзасын күрмәк өчен."/>
		<aya index="7" text="Берәү тузан бөртеге хәтле генә яхшылык кылган булса, аның җәзасын күрер."/>
		<aya index="8" text="Вә берәү тузан бөртеге хәтле гөнаһ эшләсә, аның җәзасын күрер."/>
	</sura>
<sura index="100" name="">
		<aya index="1" text="Аллаһ юлында сугыш өчен сулуларын тавышландырып чабкучы атлар илә ант итәм."/>
		<aya index="2" text="Дагалары белән таштан ут чыгарып чабкучы атлар илә ант итәм."/>
		<aya index="3" text="Таң вакытында Аллаһ юлында сугыш өчен ашыгып чабкучы атлар белән ант итәм."/>
		<aya index="4" text="Ул атлар каты чабулары белән тузан күтәрерләр."/>
		<aya index="5" text="Вә бу атлы гаскәр Исламга һәм мөселманнарга зарар итүче кәфер кавеме арасына таң вакытында барып керделәр, аларны туздырмак өчен."/>
		<aya index="6" text="Тәхкыйк кеше үзенең Раббысына вә Аның нигъмәтләренә көфран нигъмәт кылучыдыр, ягъни иман китермичә, Ислам динен кабул итмичә, үзен-үзе һәлак итүчедер."/>
		<aya index="7" text="Тәхкыйк имансыз кеше үзенең имансызлыгына Аллаһуга каршы кылган эшләре белән гуаһдыр."/>
		<aya index="8" text="Вә тәхкыйк Аллаһудан курыкмаган кеше малны артык сөйгәнлеге өчен малга бик каты сарандыр."/>
		<aya index="9" text="Әйә адәм баласы белмиме белерлек, гакылы бар түгелме – кабердәге үлекләр терелеп чыкканда һәм,"/>
		<aya index="10" text="күкрәктәге игътикад, уй-фикерләр ачылганда."/>
		<aya index="11" text="Ул көндә Раббылары аларның кылган эшләреннән хәбәрдар икәнен?"/>
	</sura>
<sura index="101" name="">
		<aya index="1" text="Катылыгы вә куркынычы белән җирне вә күкләрне кагучы кыямәт көне!"/>
		<aya index="2" text="Никадәр каты куркынычлыдыр ул кыямәт көне!"/>
		<aya index="3" text="Ул кыямәт көненең катылыгы вә куркынычы ни дәрәҗәдә икәнлеген сиңа кем белдерде?"/>
		<aya index="4" text="Ул көндә кешеләр каты куркуларыннан тузылган чикерткәләр кеби тузылып таралып китәләр, һәм бер берсен күрмәсләр."/>
		<aya index="5" text="Вә таулар буялган вә тетелгән йон кеби булырлар."/>
		<aya index="6" text="Берәүнең ягъни мөселманның үлчәүдә гөнаһына караганда сәвабы авырырак күберәк булса."/>
		<aya index="7" text="Ул мөселман җәннәттә үзе разый булган рәхәт тормыштадыр."/>
		<aya index="8" text="Вә бер мөселманның үлчәүдә сәвабына караганда гөнаһы авыр килсә ягъни яхшылыгына караганда яманлыгы күбрәк булса."/>
		<aya index="9" text="Аның анасы – мәрхәмәтсез булган Һавийә исемле җәһәннәм аңа урын булыр."/>
		<aya index="10" text="Ул һавийәнең нәрсә икәнен сиңа нәрсә белдерде?"/>
		<aya index="11" text="Ул һавийә кыздырылган утдыр."/>
	</sura>
<sura index="102" name="">
		<aya index="1" text="Сезне ахирәт өчен кирәк булган гамәлләрдән гафил кылды, алдады, мәхрүм итте, дөнья малын күбәйтү белән мактанышуларыгыз."/>
		<aya index="2" text="Хәттә үлеп кабергә кергәнегезгә хәтле алдануыгызны, дәвам иттердегез."/>
		<aya index="3" text="Юк, алданмагыз, әле дөньяга алданып тыныч кына яшәсәгез дә, тиздән белерсез алданганыгызны!"/>
		<aya index="4" text="Янә әйтәмен, әле тыныч кына йөрсәгез дә мәңгегә алданганыгызны тиздән белерсез!"/>
		<aya index="5" text="Юк алданмагыз, әгәр дөньяга алданып ахирәттән мәхрүм калуның иң зур алдану икәнен чын белү белән белсәгез, әлбәттә, дөньяга һич тә алданмаган булыр идегез."/>
		<aya index="6" text="Сез, әлбәттә, җәһәннәмне күрерсез."/>
		<aya index="7" text="Соңрак аны якыннан ачык күрерсез."/>
		<aya index="8" text="Соңра сезне ахирәт гамәленнән мәхрүм иткән дөнья нигъмәтләреннән соралырсыз. Бит Аллаһ сезгә гакыл фикерне һәм күз, колак, телне һәм аяк-кулны дөньяда яшәр өчен генә түгел, бәлки ахирәткә хәзерләнер өчен биргән иде, шулай ук дөнья байлыгын да ахирәткә хәзерләнү өчен кулланырга биргән иде."/>
	</sura>
<sura index="103" name="">
		<aya index="1" text="Замана, дәвер, кич, икенде намазы, гасыр белән ант итеп әйтәмен ки."/>
		<aya index="2" text="Дөреслектә адәм баласы хәсрәттәдер, кадерле гомерен дөнья өчен генә әрәм итеп зур зарарлануда, кимчелектәдер."/>
		<aya index="3" text="Мәгәр Коръән өйрәткәнчә дөрес юл белән чын иман китереп Ислам динен кабул иткән, һәрвакыт изге гамәлләр кылган, Коръән дәлилләре белән, хактан һич тә аерылмаска бер-берсен өндәшкән, һәм тормыш вә дин мәшәкатьләренә, килгән төрле авырлыкларга, бәла-казаларга сабыр итәргә чыдамлы булырга бер-берсен өндәшкән хак мөэминнәр генә зарарлануда, кимчелектә, хәсрәттә булмаслар."/>
	</sura>
<sura index="104" name="">
		<aya index="1" text="Үкенеч вә һәлакәтлектер һәрбер сүз йөртүче гайбәтчегә."/>
		<aya index="2" text="Ул гайбәтче нинди юл белән булса да мал җыйды вә ул малны тиешле урынына бирмичә, саранлык белән яшереп саклады."/>
		<aya index="3" text="Тәхкыйк ул гайбәтче саран, малы аны дөньяда мәңге калдырыр дип уйлыйдыр."/>
		<aya index="4" text="Юк, үз башыңа бәла булган малына таянмасын, ул әлбәттә, җәһәннәм утына ыргытылыр."/>
		<aya index="5" text="Сиңа ул хөтамәне нәрсә белдерде?"/>
		<aya index="6" text="Ул Аллаһуның кыздырылган утыдыр."/>
		<aya index="7" text="Ул ут йөрәккә төшәр, эчке әгъзаларны да көйдерер."/>
		<aya index="8" text="Тәхкыйк, ул ут аларга ишекләре бикләнеп мәхкәм (нык) кылынгандыр."/>
		<aya index="9" text="Уттан булган озын баганалар белән."/>
	</sura>
<sura index="105" name="">
		<aya index="1" text="Әй, Мухәммәд г-м күрмәдеңме, синең Раббың фил ияләреңә нинди җәза биргәнен? (Мухәммәд г-м туган елны Йәмән вәлисе Әбрәһә, хаҗ кылуны Мәккәдән туктатып үзенең шәһәренә күчерү өчен Кәгъбәтүлланы җимереп юк итәм, дип филле ґәскәр белән Мәккәгә килде. Ләкин теләгенә ирешә алмады, Аллаһ аларның өсләренә таш яудырып һәлак итте)."/>
		<aya index="2" text="Әйә Раббың аларның мәкерләрен батыл кылып, тырышуларын бушка чыгарды түгелме?"/>
		<aya index="3" text="Вә һәлак итмәк өчен алар өстенә төркем-төркем кошлар җибәрде."/>
		<aya index="4" text="Кошлар аларны коелган таш белән атарлар."/>
		<aya index="5" text="Аларны тапталган, чәйнәлгән салам кеби кылды."/>
	</sura>
<sura index="106" name="">
		<aya index="1" text="Кураеш кабиләсенең өлфәтләнүенә ґәҗәбләнегез."/>
		<aya index="2" text="Аларның җәй һәм кыш көннәрендә сәүдә белән сәфәрдә йөрүләрендә өлфәтләнүләренә ґәҗәбләнегез! (Кураеш җәй бер мәртәбә, кыш бер мәртәбә Шамга йә Йәмәнгә сәфәр итәләр иде, сәфәрләре Аллаһ ярдәме илә уңышлы булып Мәккә халкын ризык белән тәэмин итеп торалар иде)."/>
		<aya index="3" text="Алар иман китереп ошбу Кәгъбәнең Раббысы булган Аллаһга гыйбадәт кылсыннар һәм Аның биргән нигъмәтләренә шөкер итсеннәр."/>
		<aya index="4" text="Ул – Аллаһ аларны ачлыктан коткарып тук кылды, һәм аларны һәртөрле куркынычлардан имин кылды."/>
	</sura>
<sura index="107" name="">
		<aya index="1" text="Әйә син хисаб вә җәза көнен, кыямәтне ялганга тоткан кешене күрдеңме?"/>
		<aya index="2" text="Ул ялганчы ятимне кагар, аңа золым итәр."/>
		<aya index="3" text="Үзене һәм башкаларны кызыктырмас фәкыйрьләргә аш вә садака бирергә."/>
		<aya index="4" text="Ни үкенеч вә һәлакәтлек ихлассыз намаз укучыларга."/>
		<aya index="5" text="Алар намазларыннан гафилләр, вакытында укымаслар һәм намазның рүкеннәрен хөрмәт кылмаслар, намазларының вакытыннан кичегүенә кайгырмаслар."/>
		<aya index="6" text="Әле алар укыган намазларын да рия белән укырлар, ягъни кеше күргәндә укый, кеше күрмәгәндә укымый."/>
		<aya index="7" text="Ул рияче тиешле садакаларны бирмәс һәм тормыш әйберләрен вакытлыча биреп тормас."/>
	</sura>
<sura index="108" name="">
		<aya index="1" text="Ий Мухәммәд г-м, тәхкыйк, Без сиңа күп хәерле нәрсәләр бирдек. Ягъни пәйгамбәрлек дәрәҗәсен, зур белем, күркәм холык һәм ахирәттә кәүсәр елгасын бирдек, ул елга сиңа һәм өммәтеңә хасдыр."/>
		<aya index="2" text="Раббың ризалыгы өчен намаз укыгыл һәм ятимнәрне вә фәкыйрьләрне ашатыр өчен корбан чал!"/>
		<aya index="3" text="Тәхкыйк, сине әбетәр дип кимсетүче дошманың үзе әбетәрдер – нәселе бетүчедер. (Мухәммәд г-мнең ир балалары үлеп бетүләре сәбәпле мөшрикләр, Мухәммәднең ир балалары калмый, нәселе бетә, койрыксыз дип көлгәннәр. Бу сүрә шул хакта инде. Мухәммәд г-мнең нәселе дә һәм өммәте дә бетмәде). Бервакыт мөшрикләр пәйгамбәр алдына килеп: &quot;Ий Мухәммәд син безнең сынымнарыбызга бераз вакыт гыйбадәт кыл, без дә сннең Раббыңа бераз вакыт гыйбадәт кылырбыз. Әгәр синең динең яхшы булып чыкса, без сиңа иярербез, әгәр безнең динебез яхшы булып чыкса, син безгә иярерсең&quot;, – диделәр. Бу сүрә шул хакта иңде."/>
	</sura>
<sura index="109" name="">
		<aya index="1" text="Ий Мухәммәд г-м әйт: &quot;Ий сез кәферләр, иман китермәгән кешеләр!"/>
		<aya index="2" text="Сез гыйбадәт кыла торган сынымнарга мин гыйбадәт кылмыймын."/>
		<aya index="3" text="Һәм сез дә мин гыйбадәт кыла торган Аллаһуга гыйбадәт кылмыйсыз."/>
		<aya index="4" text="Вә мин сезнең гыйбадәт кыла торган сынымнарыгызга гыйбадәт кылучы түгелмен."/>
		<aya index="5" text="Вә сез мин гыйбадәт кыла торган Аллаһуга гыйбадәт кылучы түгелсез."/>
		<aya index="6" text="Сезнең батыл ялган динегез үзегезгә булсын, вә минем хак динем үзебезгә булсын!"/>
	</sura>
<sura index="110" name="">
		<aya index="1" text="Әгәр Ислам диненә вә мөселманнарга Аллаһудан ярдәм килсә вә шәһәрләр хосусан Мәккә шәһәре кебек мөселманнар кулына үтсә,"/>
		<aya index="2" text="шул вакытта күрерсең кешеләрне, төркем-төркем булып Аллаһ дине Исламга керерләр."/>
		<aya index="3" text="Раббың булган Аллаһуны һәр кимчелектән пакь дип белеп һәм мактап тәсбих әйт, намаз укы һәм Аңардан ярлыкауны телә, сора! Дөреслектә Ул тәүбәне кабул итеп гөнаһларны гафу кылучыдыр."/>
	</sura>
<sura index="111" name="">
		<aya index="1" text="Әбү Ләһәбнең ике кулы корысын һәм һәлак булсын! Һәм һәлак тә булды! (Әбү Ләһәбнең исеме Габдул Ґәзи булып Габдул Мутталлибнең угълы, вә Мухәммәд г-мнең атасы белән бертуган кардәшедер. Мухәммәд г-мнең иң зур дошманы иде, үзе һәм хатыны һәрвакыт пәйгамбәргә һәм мөселманнарга зарар тидерергә тырыштылар)."/>
		<aya index="2" text="Аңа ґәзабтан котылырга малы һәм кәсеп иткән нәрсәләре һич файда бирмәде."/>
		<aya index="3" text="Тиздән ул Әбү Ләһәб ялкынлы утка кереп янар."/>
		<aya index="4" text="Дәхи хатыны да утка керер утын күтәргән хәлдә."/>
		<aya index="5" text="Ул хатынның муенында хөрмә мунчаласыннан булган бау бардыр."/>
	</sura>
<sura index="112" name="">
		<aya index="1" text="Әйт: әй Мухәммәд: &quot;Ул – Аллаһ һич, тиңдәше вә охшашы булмаган ялгыз бер генә Аллаһудыр."/>
		<aya index="2" text="Һичнәрсәгә, һичбер мәхлукка ихтыяҗы юк бәлки һәр мәхлукның хаҗәтен үтәүче Аллаһудыр."/>
		<aya index="3" text="Ул һичкемне тудырмады һәм һичкемнән тудырылмады."/>
		<aya index="4" text="Вә һичкем Аңа тиң булмады. (Мөшрикләргә ошбу сүрәне укып төшендерергә кирәк!)"/>
	</sura>
<sura index="113" name="">
		<aya index="1" text="Әйт, әй Мухәммәд, &quot;Мин сыенамын таңның Раббысы Аллаһу тагаләгә күренеп вә күренмичә килә торган һәртөрле зарарлардан."/>
		<aya index="2" text="Бар кылынган, яратылган һәр мәхлукның нинди булса да зарарыннан."/>
		<aya index="3" text="Вә караңгы төннең зарарыннан сыгынамын, һәркайчан караңгылыгы белән җир өстен капласа."/>
		<aya index="4" text="Дәхи сихыр – ырым төеннәренә төкерүче өрүче сихерче хатыннар явызлыгыннан, зарарыннан сыгынамын."/>
		<aya index="5" text="Һәм көнче дошманның авызлыкларыннан, зарарларыннан сыенамын, һәркайчан ул көнчелек ачуы белән зарар тидерергә теләсә."/>
	</sura>
<sura index="114" name="">
		<aya index="1" text="Әйт: &quot;Кешеләрнең Раббысы булган Аллаһуга сыгынамын."/>
		<aya index="2" text="Кешеләрнең патшасы булган Аллаһуга сыгынамын."/>
		<aya index="3" text="Кешеләрнең гыйбадәт кыла торган Илаһәсе булган Аллаһуга сыгынамын."/>
		<aya index="4" text="Чигенә-чигенә сәваблы эштән тыеп, гөнаһлы эшкә өндәп вәсвәсә кылучы ханнәснең зарарыннан."/>
		<aya index="5" text="Ул ханнәс кешеләрнең күңеленә явызлыкны саладыр."/>
		<aya index="6" text="Ул ханнәс җеннәрдән дә һәм кешеләрдән дә бардыр. (Ягъни җеннәрнең һәм адәмнәрнең яманлыкларыннан явызлыкларыннан сыенамын. Зарар теләүчеләрнең зарарыннан һәрвакыт Аллаһуга сыенып йөрү – һәр мөселманга ляземдер.)"/>
	</sura>
</quran>